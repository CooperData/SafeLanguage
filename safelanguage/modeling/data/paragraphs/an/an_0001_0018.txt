L'altra facción contraria d'Alifonso en Castiella y Leyón estioron os numerosos eclesiasticos d'oríchen francés y especialment borgonyón que s'heban establito arredol d'o camín de Sant Chaime en o reinato d'Alifonso VI -perque lo primer cherno d'éste yera borgonyón, recordemos, y teneba buenas relacions con a ilesia d'allá- y que ta par d'alavez ostentaban ya mutos sinyoratos en ixes territorios. Ixo significaba, que caso que se tirase ta debant a politica d'Alifonso d'Aragón d'establir-ie un poder burgués en ixas villas y ciudatz, ells teneban las de perder con a qüestión. Estes eclesiasticos estioron los qui argumentoron bien furo debant de lo papa Pasqual II ta que éste declarase nulo lo matrimonio d'os dos reis, esgrimendo l'argumento que ixas vodas (que os cronistas castellans gosoron dica decir-ne «las malhadadas bodas», "mal-habitas bodas") yeran incestuosas y contra d'a voluntat de Dios, perque tanto Urraca como Alifonso yera veznietos de Sancho lo Mayor de Navarra.