En l'anyo 1122 constituyó en Mont-reyal la primera orden melitar d'a Peninsula Iberica, la dita Militia Christi («Melicia de Cristo») seguindo lo eixemplo d'as que ya s'heban establitas en Cherusalem en as Cruzatas, en atorgando-les o castiello de la dita localidat (que, en ixas envueltas, yera en a muga con l'Al-Andalus), y la influencia sobre d'as villas y localidatz d'o río Xiloca y Teruel (lo rebanyo de lugarons que costituiban la suya comarca), plegando ixes domenios dica Segorb. A intención de lo Batallero yera que caso que no s'arreglasen as relacions con os contes de Barcelona (tenioron muitas tensions en ixes anyos), dende l'orient de l'actual provincia de Teruel se'n podese ixar una espedición de reconquiesta contra Tortosa (deseyato obchectivo d'os monarcas aragoneses dende Sancho Remíriz) que permetese fer-se un paso enta la Mediterrania ta lo reino d'Aragón.