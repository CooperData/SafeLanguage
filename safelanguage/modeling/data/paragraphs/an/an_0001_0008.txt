Dimpués que lo rei Sancho Remíriz, pai de Pero, Ferrando, Alifonso y Remiro, morise d'un sayetazo en o setio de Uesca, lo 4 de chunio de l'anyo 1094, la cadiera reyal recayó en o suyo fillo mayor, que habría d'estar Pero I d'Aragón y Navarra dillá d'ixa calendata. O reinato de Pero I estió curto (només duró 10 anyos) y en estió carateristica la continidat con la politica d'os suyo predecesor: Lo setio de Uesca, que s'heba visto periglar en morir-ie lo rei Sancho, se replantificó dica que la ciudat se conquerió en 1096, perduta la zaguera esperanza d'os soldatos moros que la guardaban per haber-ie redotato os aragoneses lo exercito que les veniba a auxiliar, en a dita batalla d'Alcoraz. En 1100 yera conquiesta la ciudat de Balbastro, la villa de Sarinyena y lo bastión de Boleya, que heba quedato de posesion mora adintro d'o territorio aragonés quan a muga meridional d'o Reino s'heba dentrato en a plana de Uesca con as zagueras conquiestas en vida de Sancho. Tamién se miró de conquerir per primera vegata la villa de Tamarit de Litera (1104) anque lo intento fracasó y habioron d'alzar-ne lo setio.