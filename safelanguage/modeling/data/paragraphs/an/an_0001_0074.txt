En Aragón, a coronación de remiro tampoco no i estió facil. Atrimatas de diferents facions nobles que no refiaban d'un eclesiastico sin d'experiencia melitar fuoron esclatando per tot lo país, dica lo punto que lo recient coronato Remiro II d'Aragón en habió de fuyir enta lo condato d'Urchel dica que las cosas se calmesen. Os nobles aragoneses habioron d'esfensar a integridat d'o reino contra d'un borde de leixos relacionato con a familia reyal, Pero d'Atarés, que con l'aduya d'os navarros ocupó Taust, y tamién contra d'Alifonso VII de Castiella que como s'heba esperato querió reclamar lo tron tamién. A concesión de vasallache per a ciudat de Zaragoza a lo monarca castellán permetió firmar a paz con ell, y que intervenise en espulsando os navarros d'Aragón.