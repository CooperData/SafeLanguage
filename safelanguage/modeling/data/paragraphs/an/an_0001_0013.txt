As motivacions d'ixe fracaso son bien diversas: per un costato, la politica nobiliaria d'Alifonso en Aragón y Navarra s'heba caraterizato dica ixe inte per premiar siempre os meritos, especialment os melitars, fenomén posiblement esplicable perque surtiba de territorios chicotz y demograficament pobres, sin de guaire nobleza pre-existent, y alavez heba basato la concesión de títols nobiliarios ta las nuevas tierras conquiestas en a caballería y os meritos melitars, fendo-se con bien poquet costumbre de quitar-se con nobles de luengo linache, como en heba muitos en Castiella. O reino castellán, con una nobleza que i yera bien consolidata, dende os prencipios estió un puesto poco comodo ta lo rei aragonés, muito més encapuzato con as valors morals de lo rito cristiano romano (s'ha de pensar qué relichioso yera) d'entre ellas destacando-ne la fidelidat. A de mes, lo rei aragonés se miraba d'introducir en os suyos territorios bells focos de burguesía (artesanos, comerciants, etc) que contrarrestás o poder d'a nobleza