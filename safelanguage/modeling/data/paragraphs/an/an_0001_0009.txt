Totz los setios que fayó Pero se fayoron con a mesma tendencia que lo suyo pai; ixo ye, sin d'alianzas con altros países independients d'a Europa cristiana (u quasi que garra alianza, pos lo condato d'Urchel heba estato aliato tradicional de los monarcas aragoneses, y Chenova aduyó en o primer y fracasato intento de conquerir Tortosa, aportando-ie bellas galeras) y bien poquet a poquet, con gran esfuerzo ta lo reino, que yera chicot y montanyoso encara en ixes tiempos. Amés, en o reino d'Aragón pareix que per ixes tiempos encara no s'heba puesto posar a rodar garra equipe de maquinaria de setios competitivo (pos istas yeran caras de fer, y s'heban de manullar con inchenieros que yeran bien caros de tener), como sí que los emplegaban en los altros territorios cristians. En totas las concaratas que tenió Pero I, Alifonso, que yera destacato per as suyas aptitutz en a guerra, bi estió present y diz que ya soleba conducir presonalment as tropas aragonesas en combate.