Con a caíta de Zaragoza en mans cristianas, lo rei d'Aragón adebantó los suyos plans de conquiesta contra d'as copiosas villas y lugars d'o Baixo Aragón y la val de l'Ebro que heban quedato sin prener. En 1119 conquerió Fuents d'Ebro, Alfacharín, Tudela (la zaguera villa prencipal de Navarra que quedaba sin conquerir-se), tota la defesa de Moncayo incluyindo Tarazona y la redolada (estes puestos, dempués d'a muerte d'o rei, habrían de tener importancia cabal per estar la muga con Castiella), la val natural d'o río Alfama (en A Riocha) con Cervera d'Alfama en a capeza, Tudillén y Castillón (fortalezas en Navarra, enguán arruinatas), Novallas, Agreda, Magallón, Alberit, Borcha, Alagón, Noviellas, Rueda de Xalón (chusmetió lo rei moro Abdelmalik a vasallache, anque respetó lo reino que i heba constituito) y Epila.