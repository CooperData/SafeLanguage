O caracter presonal suyo, que diz que yera tan furo y capezuto (alimentatos talment tamién per o mito), y la formación que heba puesto tener como infant no hereu (ta estar melitar lo educoron) debuixan la fegura que la historia mos ha quiesto mostrar, d'un rei encapuzato con las guerras y las conquiestas, extremadament relichioso, que no s'estaba de pretensions anque pareixesen masiato grans ta lo modesto reino que heba herebato. Presonache controvertito ta los historiadors, beluns l'han tractato como un heroi, ta altros no yera si que un pretencioso, que destaca per las victorias melitars que obtenió contra los musulmans de la marca septentrional, resaltando-se-ne lo setio y conquiesta de la que dimpués habría d'estar la capital de lo suyo reino, la ciudat de Saraqusta (enguán, Zaragoza).