As peitas que pagaban a Castiella a cambio d'ixa proteción no les fayoron mica goyo a las faccions pro-almorabetz que viviban en a ciudat, perque en 1110 encara feban poquetz tiempos d'a conquiesta de Toledo -d'entre altros factors- y os sentimients d'os islamistas saraqustins encara se'n resentiban. Ta mutos musulmans saraqustins, a imposición d'un poder unificato en Al-Andalus baixo lo gubierno almorabet yera una posibilidat de recuperar la hechemonía islamica en a Peninsula que s'heba puesto adubir en o reinato d'os viellos califas cordobeses. Una rebelión urbana en a medina blanca remató lo reinato d'Abdelmalik en poquetz meses, habendo-ne de fuyir con a cort y las riquezas enta la val de Xalón, on que i fundó un nuevo reino en Rueda. A enemistat que le quedó a Abdelmalik con os almorábetz dempués d'a suya expulsión de la ciudat lo convirtió en un eventual aliyato d'Alifonso I d'Aragón enta bells eventos posteriors.