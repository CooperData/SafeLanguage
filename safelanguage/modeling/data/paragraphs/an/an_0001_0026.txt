A reconquiesta d'Alifonso en o reino d'Aragón se devidió en dos fases. A primera, rapeda y caracterizata per ganar puestos de gran importancia estratechica, escomenzó a prencipios de 1105 (poquetz meses dempués que lo coronesen rei) y remató en 1107 con a conquiesta d'as villas prencipals en a comarca d'A Litera. O matrimonio suyo con Urraca I de Castiella en 1109 significó una pausa de 5 anyos en l'aventura de reconquerir contra d'os moros de Zaragoza. A segunda fase, a partir de 1114, anque de primeras estió més lenta, encluyó tamién l'anexión de nuclios ta lo reino de Navarra, y que se fese chugar un nuevo papel a la diplomacia exterior, que dica l'inte no en heba chugato garra: Una fuerte alianza con os gascons d'o vezconte de Bearn Gastón IV, y la promulgación d'una bula papal que atorgaba os mesmos beneficios de liberación espirital a os qui luitesen a lo costato d'Alifonso contra os moros que a os qui se'n isen enta las Cruzatas, producto d'un exito diplomatico en o Vaticano.