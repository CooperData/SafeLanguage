A val de Tena ye una val d'orichen glacial. As cheleras baixaban dende os culs de Pandicosa, Sallent, Tendenera y Partacua dica mas entabaixo de Senegüé. Actualment encara se pueden veyer os rastros d'este pasato glacial en os culs que se troban en a parte mas alta d'a val y tamién en as morrenas que dixoron as cheleras, destacando la de Senegüé y la de Santielena. Atras formacions intresants d'orichen glacial son os "Torretons d'Arás" u Senyoritas de Arás en Biescas, morrenas laterals situatas en o barranco d'Arás con forma de chaminera. Encara b'ha dos cheleras en a val renonoixitas como "Molimentos Naturals d'as Cheleras Pirenencas". A primera d'ellas ye a chelera d'o pico Os Moros, dividita en dos nuclios, o chelegal de Frondiellas entre 2.700 y 2.800 metros d'altaria y con una superficie de 7,2 hectarias, y d'atra man o chelegal de Latour que se troba entre os 2.800 y os 2.880 m d'altaria y tien una hectaria de superficie. A segunda d'as cheleras reconoixitas como Molimento Natural ye a chelera d'Infiernos que ye en o macizo d'o mesmo nombre, se divide en tres chelegals chicotz, l'oriental entre os 2.770 y os 2.900 metros tien una superficie de 5 hectarias, l'occidental entre os 2.820 y os 2.720 tien 2 hectarias y o chelegal de Punta Zarra que tien 2,9 hectarias y ye entre os 2.700 y os 2.780 metros.