Tan buen diya como lo coronoron rei d'Aragón y Navarra, Alifonso comenzó a sembrar a simient d'ixo que 14 anyos dimpués habría de culminar con a conquiesta de la Madinat Albaida, cambeyando de tot a estratechia que heban emplegata os suyos predecesors. Encetó y remató la presa d'Exeya en 1105 y per lo fuero tan prencipal que le dió totz os suyos habitants abutos y veniders estioron dende alavez caballers (per ixo tien ixe nombre). Completó en a mesma anyata la conquiesta d'a resta d'as Cinco Villas, fendo-se con Taust y Sadaba, y luego fendo un contino per a val de l'Ebro dica encorralar-ie la capital de tot per l'ueste, en una operación que si se mira con a perspectiva d'ixa epoca (d'os tiempos que costaban as conquiestas), puet bien decir-se-ne "lampago".