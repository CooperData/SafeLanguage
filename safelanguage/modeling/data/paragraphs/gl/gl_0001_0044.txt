Esta mesma circunstancia permitiu tamén a salvación do material que levaba consigo, do que formaban parte os debuxos para As cruces de pedra na Galiza e outros textos. Nunha carta a Otero Pedrayo o 3 de xuño de 1936 expresaba así o medo que sentía polo futuro inmediato: "Esto vai mal. Cada día pior. Non se sabe o que vai pasar. Eu teño medo". Contradicindo o anterior, nunha entrevista concedida en 1938 ao diario Hoy, da Habana, explica a súa intención de regresar a Galiza nos días previos á sublevación: "Eu continuaba na capital con motivo de certas xestións para a entrega do Estatuto Galego que eu entregara ó Presidente do Parlamento o día 15 de xullo. Tres días antes de estoupar o Movemento, non obstante, quixen marchar a Galicia. Cheguei á estación no preciso momento en que saía o tren. Vin partir o convoi e quedei moi triste porque eu sabía que ía comezar o Movemento en África, e quería estar na miña terra. Ó día seguinte xa no había trens. A iso debo estar vivo, probablemente".